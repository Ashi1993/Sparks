වර්ෂ 1815 දී ඇතිවූ උඩරට රාජධානියේ බිද වැටීම වූ කලි, එහි අභ්‍යන්තර සිද්ධින් නිසා කෙලින්ම ඇතිවූ ප්‍රතිඵලයක් විය. පළමුවැනි උඩරට යුද්ධය, පිලිමතලව්වේ ගේ අභිමතාර්ථය මුදුන් පමුණුවා ගැනීම සදහා යොදනු ලැබූ කූට උපක්‍රම නිසා ඇතිවිණි නම් ; දෙවැන්න, එතුමාගෙන් පසුව ඒ නිලයට පත්වූ  ඔහුගේ බෑණනුවන්වූ, ඇහැළේපොළ ගේ අභිමතාර්ථකාමී කූට උපක්‍රම නිසා බොහෝ දුරට ඇතිවූ බව සදහන් කල යුතුයි. එහෙයින්, දුක්මුසු ගුප්ත උඩරට දේශපාලනය කෙරෙහි, එක්තරා ප්‍රමාණයක විස්තර සහිතව, නැවත වරක් අපගේ සිත යොමු කිරීම අවශ්‍ය වන්නේය.