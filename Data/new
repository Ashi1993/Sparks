
<div><p>මල්වානට කොළඹ සිට සැතැපුම් 13ක් පමණ දුර ඇත. යා යුත්තේ නුවර පාරේ 4 වෙනි කණුව ළගින් හරි කැලණි ගග අසබඩින් වැටි ඇති බියගම පාර දිගේ ය.</p>

<p>බියගම කෝන්ගහ තොටුපළ ලගදි මල්වානට යාමට අතුපාරක් ඇත්තේ ය. මේ පාර වඩා හොද නැති නමුත් මොටෝ රියකින් යාම අපහසු නොවේ.</p>

<p>මල්වාණ සියනෑ කොරළයේ පිහිටි ප්‍රසිද්ධ නියම් ගමකි. මෙය ගුරු බෑවුල මෙන් ම ඉහත කාලයේ සින්හල රජවරුන්ට අයත් වු බලකොටුවක් යැ යි සැලකිය හැකි නමුත් පරන්ගි කාලයේදි ඔවුන්ගේ අතට පත්වු බව ඉතිහාසයෙන් පෙනේ. පරන්ගින්ගේ ප්‍රධාන බලකොටුව කොළඹ වු නමුත් ක්‍රි: ව: 1591 සිට 1630 දක්වා ඔවුන්ගේ ජනරජ හෙවත් ආණ්ඩු කාරයා විසුයේ මල්වාණේ ය. </p>



<p>මල්වාණේ විසු පෘතුගිසි ජනරජවරුන්ගෙන් ඉතාමත් ප්‍රසිද්ධ වුයෙ කුස්තන්තිනු ද සා නම් සේනාපතියා ය.  මේ සේනාපතියා පරන්ගින්ට විරුද්ධ ව බලවත් සටනක් මෙහෙයවු කුරුවිට රාළ හෙවත් අන්තොනියො බරෙත්තු නම් සින්හල සෙනෙවියාට විරුද්ධව කළ යුද්ධයක් වර්ණනා කර එ වකට කතොලිකයෙකු ව විසු අලගියවන්න මොහොට්ටාල විසින් රචනා කරන ලද කුස්තන්තිනු ද සාගේ වීරත්වය ගැන ඉතා ඉහලින් සදහන් වේ. </p>



<p>මේ යුද්ධය සිදුවි ඇත්තේ ක්‍රි:ව: 1618 දි ය. යුද්ධ සේනාවක් පිරිවරාගත් කුස්තන්තිනු ද සා සේනාපතියා මල්වාණේ සිට ඌව දක්වා ගොස් කුරුවිට රාළ හෙවත් අන්තොනි බරෙත්තු නම් සින්හල සෙනෙවියා පරාජය කොට ඌවේ ප්‍රධාන නගරයට ගිනි තබා ආපසු මල්වාණට ආවේ ය. </p>

<p>මේ යුද්ධය සදහා කුස්තන්තීනු ද සා මල්වාණෙන් පිටත් වු අන්දම කුස්තන්තිනු හටනෙහි සදහන් වන්නේ මෙසේ ය.</p>
 
<p>ක්‍රි: ව: 1628දි කුස්තන්තිනු ද සා මල්වාණේ සිට සෙනග රැගෙන මහනුවරට ගොස් සෙනරත් රජු පරදවා මල්වානට ආපසු පැමිනියේ ය.</p>



<p>තවත් පරංගි සේනාපතියෙකු වූ දොන් මැනුවෙල් 1615 දි මල්වාණේ සිට යුද සෙනගක් ගෙන බදුල්ල දක්වා ගොස් සිංහල සෙනගට පහර දී ඔවුන් පරාජය කොට නගරය ගිනි තබා ආපසු මල්වානට පැමිණි බව ඉතිහාස ගත යි.</p>

<p>කුස්තන්තිනු ද සා වැනි ඇතැම් පෘතුගීසි ආණ්ඩුකාරයන්ට පහත රට සිංහල ජනයා ලැදිකමක් දැක්වූ නමුත් ඇතැම් පෘතුගීසි සේනාපතියන් විසින් කරන ලද අති භයානක කෘර ක්‍රියා නිසා සිංහලයෝ ඔවුන් කෙරෙහි ද්වේශ කළා හ. එසේ ම මේ කෘරතරයන් නිසා සිංහලයන් දිවා රෑ විසුයේ මහත් භීතියෙනි. ක්‍රි: ව: 1594දි මල්වාණේ පදිංචිව සිටි දොන් ජෙරමියස් ද අසවේදු නම් පෘතුගීසි සෙනෙවියා හෙල්ලවලින් අන්නවා දරුවන් මරවා ඔවුන් හෙල්ලවල අමුණා තැබූ බව කියත්. ඒ හැර කුඩා දරුවන් ඇඹරුන්ගල් අතර දමා කරකවා සුනු විසුනු කර දැමු බව ද කියත්. ලොකු මිනිසුන් කිඹුලන්ට ගොදුරු වීම සදහා ගගට දැමු බව ද කියනු ලැබේ.</p>

<p>පෘතුගීසීන්ගේ කෘර ක්‍රියා කෙතරම් දරුණු වුවත් මේ කිඹුලන්ගේ කතාව සැක සහිත වන්නේ කැළණි ගගේ කිඹුලන් නැති නිසා ය. ඇතැම් විටෙක මල්වාණේ කොටුව වටා වූ දිය අගළෙහි ද උම්මග්ග ජාතකයෙහි සදහන් වන අන්දමට පෙර දඹදිව දිය අගළ්වල මෙන් කිඹුලන් රදවා තිබුණේ ය යි සලකතොත් කැළණි ගගට නොව ඒ අසල ම වූ දිය අගළට මිනිසුන් හෙළන ලද්දේ නම් මේ කතාව අවිශ්වාස කිරීමට ද හේතුවක් නැත. </p>

<p>අසවේදුගේ කෘරතර ක්‍රියාවලින්  බිය පත් වූ පහත රට සිංහල ප්‍රධානීහු 1597 දී ගිවිසුමකට ඇතුළත් වී පෘතුගීසි පාලනයට යටත් වුහ. මල්වාණේ ගිවිසුම නමින් හදුන්වනු ලබන මේ ගිවිසුමෙන් ද සිංහලයන්ගේ බොහෝ අයිතිවාසිකම් හා නිදහස්කම් රකින ලෙස පෘතුගීසි ආණ්ඩුව එකගවී ඇත.</p>

<p>පරංගින් විසින් ලංකාවේ පහත රට ප්‍රදේශ ඕලන්දයන්ට පවරා දෙන ලද්දේ ද සිංහලයන් හා පරංගින් අතර ඇති කර ගන්න ලද මේ ගිවිසුම අනුව ය. දැන් මල්වාණේ කොටුව අයිති සිංහලයෙකුට නමුත් බොහෝ කලක් ම මෙය අයිතිව <p>තිබුණේ මරක්කල මිනිසුන්ට ය. මල්වාණේ කඩමණ්ඩිය තවමත් අයිති මරක්කල මිනිසුන්ට ය.</p>

<p>1915 දී සිංහල මිනිසුන් විසින් මේ කඩ මණ්ඩියෙන් වැඩි හරියක් ගිනිබත් කරන ලද  නමුත් දැන් එය පෙරටත් වඩා දියුණු ව පවතී. මල්වාණේ මේ කඩමණ්ඩිය මරක්කල මිනිසුන්ගේ බලකොටුවක් ලෙස පෙනේ. එහි මුස්ලිම් පල්ලි තුනක් ම ඇත්තේ ය.</p>

<p>පරංගි බළකොටුව බැලීමට මම මගේ ශිෂ්‍යයෙකු වූ ජි. ඒ. ඇස්. පෙරේරා මහතාත් සමග එහි ගියේමි. කොටුව ඉදි කර ඇත්තේ කැළණි ගග සහ පහුරු ඇළ සම්බන්ධ වන තුන් මුල්ලේ ය. ගොඩ අතින් ගගේ සිට ඇළ දක්වා දිය අගලක් කණවා තිබුණු ලකුණු හොදින් ම දැක ගත හැකි ය. එහෙත් දැනට දිය අගළ ගොඩ කර පොල් සිටුවා තිබේ. දැනටත් මේ කොටුවේ ගෙයි පදිංචි උදවිය පාවිච්චි කරන්නේ පරංගි සෙන්පතියන් විසින් පාවිච්චි කරන ලද ළිදේ වතුර ම ය. මේ කොටුවේ බිම කණින විට කොටු බැම්ම බැදීමට ගන්න ලද සතර දෙනෙකුට වත් ඉස්සිය නොහැකි විශාල කබුක් ගල් සම්භ වේ. මාළිගාව සැදීමට පාවිච්චි කර තිබුණු සතරැස් ගඩොල් ද බිම කණින විට සම්භ වේ. ඒ හැර තුවක්කු කැබලි, ආයුධ කැබලි ආදිය ද සම්බ වූ බව කියත්. දැනට මේ කොටුව අයිති හපුආරච්චිගේ පුංචි සිංඤෝ මහතාට ය.</p></div>
